---
title: omega
language: ca
destacat: false
date: '2020-01-26T11:03:28+02:00'
general:
  autor: Pau Martinez
  img: /img/marvin-meyer-syto3xs06fu-unsplash.jpg
  img_autor: Temàtiques d'ensenyament
  link_extern: www.google.com
  titol: Gamma - 26/01/20 (ca)
descripcio:
  entrada: >-
    Les temàtiques abasten des de l'ensenyament en línia, el 5G en la indústria
    i l'internet autogestionat fins a la resiliència urbana, la participació
    ciutadana, la intel·ligència artificial o el poder d'explicar històries
  text: >-
    L'Agència Estatal de Recerca, mitjançant el Ministeri de Ciència, Innovació
    i Universitats, ha resolt el finançament que atorga amb els seus plans
    nacionals d'R+D+I a nous projectes de recerca. Aquesta vegada, la
    Universitat Oberta de Catalunya (UOC) ha obtingut més de 600.000 euros per a
    desenvolupar onze projectes gràcies a la convocatòria orientada a Reptes de
    Recerca, per a contribuir a solucionar problemes socials, econòmics i
    tecnològics, i a l'orientada a Generació de Coneixement, que promou
    projectes de recerca motivats per la curiositat científica, impulsant
    coneixement cientificotecnològic de qualitat que repercuteixi en millores
    socials. En les dues convocatòries anteriors, en cadascuna s'havien finançat
    set projectes de recerca de la UOC.


    ## 5G per a la digitalització de la indústria


    Un projecte coordinat per Xavier Vilajosana, catedràtic i investigador líder
    del grup Wireless Network (WiNE), adscrit a l'Internet Interdisciplinary
    Institute (IN3), estudiarà el desenvolupament tecnològic per afavorir la
    digitalització dels processos industrials. «És possible millorar els
    processos industrials amb solucions actuals de programari i altres
    alternatives procedents de l'àmbit de la telecomunicació», apunta
    Vilajosana. El projecte Adaptació de les tecnologies 5G i alternatives per a
    suportar la digitalització de la indústria (SPOTS) se centra en el
    desenvolupament de tecnologies sense fils d'alta fiabilitat, en línia amb
    els desenvolupaments actuals promoguts sota el paraigua de l'era 5G, per a
    consolidar la digitalització industrial; per exemple, per a noves
    aplicacions en la robòtica. SPOTS espera que podrà demostrar amb prototips
    funcionals els resultats de la recerca, centrant-se també en la
    transferència industrial mitjançant una xarxa d'empreses del territori.


    ## Internet autogestionat


    Des de fa un quant temps hi ha la possibilitat de tenir accés a internet
    mitjançant xarxes de dades de propietat comunitària. Aquestes xarxes són un
    model emergent de sistemes descentralitzats i autogestionats. Com a mostra
    d'això, hi ha el projecte guifi.net, una xarxa de telecomunicacions oberta i
    lliure, basada en un model d'economia col·laborativa, en la qual els usuaris
    comparteixen els recursos. La filosofia consisteix a facilitar l'accés a la
    xarxa a altres usuaris, afavorint especialment els que són en zones sense
    prou cobertura de les companyies comercials. Malgrat això, «les
    infraestructures formades per components aportats voluntàriament, com
    aquestes xarxes comunitàries, tenen característiques específiques que en
    poden afectar la fiabilitat i la qualitat del servei», apunta Joan Manuel
    Marquès. L'investigador del grup Internet Computing & Systems Optimization
    (ICSO), adscrit a l'IN3, lidera el projecte Mètodes d'assignació per a
    millorar la qualitat del servei en sistemes de propietat comunitària
    (AMICS), que té com a objectiu estudiar i proposar metodologies d'assignació
    de dades, aprofitant així els recursos que comparteixen els usuaris i
    millorant l'accés i l'ús d'aquestes xarxes compartides.


    ## Resiliència urbana i riscos hidroclimàtics


    L'estudi de les ciutats resilients s'ha popularitzat durant els darrers
    anys. La resiliència implica que són urbs que s'adapten als grans canvis i
    que són capaces de recuperar-se de les crisis i d'evitar que es repeteixin,
    com ara els efectes del canvi climàtic o les catàstrofes naturals. «Malgrat
    això, hi ha poca investigació crítica que entengui les inesperades
    implicacions dels plans de resiliència dissenyats de dalt a baix,
    especialment per a les poblacions urbanes més vulnerables, i les capacitats
    de transformació de les iniciatives de baix a dalt», apunten Isabel Ruiz
    Mallén, investigadora Ramón y Cajal, i Hug March, professor agregat dels
    Estudis d'Economia i Empresa de la UOC. El projecte RESCITIES, L'ecologia
    política de la resiliència urbana en els esdeveniments hidroclimàtics a
    Espanya, liderat per Ruiz Mallén i March, del grup de recerca Urban
    Transformation and Global Change Laboratory (TURBA), adscrit a l'IN3, farà
    una aproximació, mitjançant l'anomenada ecologia política urbana, a
    l'anàlisi d'estratègies de resiliència aplicades a les ciutats de Barcelona
    i Sevilla. L'ecologia política urbana se centra en l'anàlisi del canvi
    socioambiental i dels models de les urbs sostenibles mitjançant l'acció
    política, i assegura que la possibilitat d'aconseguir els objectius depèn de
    les relacions de poder. RESCITIES vol analitzar com es pot impulsar la
    participació ciutadana en el disseny de solucions per a les ciutats davant
    dels reptes que tenen plantejats. El projecte se centra en l'anàlisi dels
    riscos hidroclimàtics i les implicacions que té per a la població en els
    casos de Barcelona i Sevilla, i la seva relació amb les polítiques davant
    del canvi climàtic i de transformació socioambiental.


    ## Xarxes socials per a estimular la participació ciutadana dels joves


    «Internet és un canal més afí a les necessitats socioculturals dels joves,
    amb menys control dels seus pares que altres mitjans», assenyala Daniel
    Aranda, sotsdirector de recerca dels Estudis de Ciències de la Informació i
    de la Comunicació de la UOC. En aquest context, el projecte Educació social
    digital (ESD), dirigit per Aranda, investigador del grup Aprenentatges,
    Mitjans de Comunicació i Entreteniment (GAME), vol explorar de quina manera
    l'ús d'internet i de les xarxes socials pot promoure la participació
    política dels joves, i pot afavorir la seva implicació i el seu compromís
    polític i social. La recerca vol impulsar l'educació social digital dels
    joves en el temps de lleure i en espais i institucions d'ensenyament no
    formal, i enriquir les seves competències i habilitats. Un dels objectius
    principals del projecte és el desenvolupament de la capacitat crítica i
    analítica digital dels joves, estimulant la seva participació ciutadana.


    ## Aprofitar el retorn que es rep per a fomentar l'aprenentatge


    Per a garantir l'aprenentatge, els estudiants reben un retorn (feedback) del
    professorat respecte a l'activitat que han fet, entorn dels resultats, les
    inquietuds o els dubtes a què ha donat lloc. Malgrat això, diversos estudis
    apunten que «els estudiants no tenen un paper actiu en aquests processos de
    feedback necessaris per a la construcció del coneixement», indica Teresa
    Guasch, directora dels Estudis de Psicologia i Ciències de l'Educació de la
    UOC. El projecte ON-Feed, Involucrar els estudiants amb el feedback dialògic
    per a aprendre en entorns virtuals —liderat per Guasch, investigadora
    cocoordinadora del grup Feed2Learn, juntament amb la professora Anna Espasa—
    té com a objectiu analitzar les causes d'aquesta manca de motivació dels
    estudiants a l'hora d'abordar el retorn que reben del professorat. Per mitjà
    d'aquest projecte s'espera capacitar els estudiants respecte a com es pot
    aprofitar aquest retorn i interactuar a partir d'aquest, fomentar la seva
    participació, reduir l'abandonament en l'àmbit universitari i facilitar una
    eina de decisió per als docents en relació amb aquest retorn en entorns
    virtuals.


    ## Les correccions en l'estudi d'idiomes


    El projecte Optimització de l'aprenentatge d'idiomes en línia mitjançant
    comentaris correctius orals (TECSLA), coordinat per Gisela Grañena,
    professora del Centre d'Idiomes Moderns dels Estudis d'Arts i Humanitats i
    investigadora líder del Laboratori de recerca sobre adquisició de segones
    llengües per mitjà de la tecnologia (TechSLA Lab), juntament amb Laia
    Canals, Aleksandra Malicka i Yucel Yilmaz, estudia l'efectivitat del retorn
    o feedback correctiu —és a dir, la correcció i els comentaris del
    professorat respecte a una activitat feta pels estudiants en modalitat oral—
    en l'aprenentatge d'idiomes. Tenint en compte que, segons Grañena, «el
    retorn que es proporciona immediatament després d'un error tendeix a ser més
    efectiu» i que «les condicions de l'aprenentatge en línia en un context com
    el de la UOC no permeten proporcionar un retorn immediat sinó diferit»,
    TECSLA vol analitzar l'anomenat retorn immediat diferit, és a dir, el que
    recrea les condicions d'immediatesa d'un context síncron, però que en la
    realitat és asíncron. El projecte té previst examinar altres factors que
    poden influir en l'efectivitat del retorn i interactuar amb la
    sincronització o asincronització, com el tipus de correcció (retorn més
    implícit o explícit), la modalitat (escrit o oral) i les diferències
    individuals cognitives dels estudiants. L'equip investigador espera que
    podrà contribuir a la millora del disseny dels cursos i la teoria de
    l'aprenentatge d'idiomes de manera virtual.


    ## Estudi de la societat com a ecosistema en xarxa


    L'estudi dels sistemes complexos, és a dir, els sistemes formats per un gran
    nombre de partícules que interaccionen entre elles, s'ha convertit en un
    àmbit de recerca transversal incipient. La importància que té no solament
    rau en la comprensió d'alguns fenòmens físics, sinó també en la influència
    que té en disciplines com l'ecologia, la biologia, l'economia, la sociologia
    o l'enginyeria. És el cas de l'anomenada ecologia humana computacional, és a
    dir, el funcionament de la societat entès com un ecosistema que condiciona,
    per exemple, el trànsit de les grans ciutats. «Falten aspectes fonamentals
    per a entendre com neixen, creixen i funcionen els sistemes en xarxa»,
    apunta Javier Borge. El projecte Patrons híbrids en xarxes uni- i multicapa
    complexes: teoria i aplicacions (HYPAT), coordinat per Borge, investigador
    líder del grup Sistemes Complexos (CoSIN3), adscrit a l'IN3, vol analitzar
    els patrons que determinen fenòmens relacionats amb la població humana. El
    projecte es proposa dissenyar metodologies que facilitin la comprensió del
    funcionament en xarxa de la societat, i també l'estudi d'altres sistemes
    complexos que hi estan relacionats.


    ## Marc legal en l'ús de la intel·ligència artificial


    La intel·ligència artificial aporta beneficis socials en un gran nombre de
    sectors, però la manca d'un marc legal adequat pot tenir implicacions en els
    nostres drets fonamentals i les nostres llibertats. «Es poden produir abusos
    contra la privacitat i els drets de protecció de dades, cosa que provocarà
    una manca de seguretat jurídica», apunten Raquel Xalabarder, catedràtica i
    directora dels Estudis de Dret i Ciència Política de la UOC, i Miquel
    Peguera, professor d'aquests mateixos estudis. El projecte Dret i
    Intel·ligència Artificial (LAI), impulsat per Xalabarder i Peguera
    —coordinadora i investigador, respectivament, del grup Dret d'Internet
    (DDI)—, té l'objectiu de presentar propostes legislatives i polítiques que
    abordin els riscos de l'ús inadequat d'aquesta tecnologia. Entre altres
    punts, es proposa analitzar els límits del marc legal actual per a l'ús de
    sistemes de mineria de text i de dades impulsats amb intel·ligència
    artificial, a més d'altres maneres de processar i explotar conjunts de dades
    per a finalitats socialment beneficioses, i proposar recomanacions
    legislatives. L'equip investigador estudiarà els riscos de l'ús de la
    intel·ligència artificial des de diverses perspectives, entre les quals des
    del punt de vista de la propietat intel·lectual, i també de la protecció de
    la privacitat, especialment en el cas de la presa de decisions
    automatitzades.


    ## Millorar la classificació digital automàtica de les emocions


    Estan en auge tecnologies digitals com la visió per computador aplicada al
    reconeixement d'objectes, la vigilància, el reconeixement facial o els
    sistemes de diagnosi mèdica automatitzada. Actualment el paradigma dominant
    és l'ús de tècniques d'aprenentatge profund (deep learning), que en molts
    casos obtenen resultats pròxims als de les capacitats humanes. Però aquests
    mètodes proporcionen només una resposta relacionada amb la tasca que cal
    fer, per exemple, saber de qui és una cara o si en una imatge hi podem
    trobar cèl·lules canceroses. Les aplicacions reals necessiten més
    informació, especialment algun tipus de mesura d'incertesa, és a dir, fins a
    quin punt és segur el sistema, i d'interpretació, és a dir, el perquè. «Per
    exemple, no n'hi ha prou amb el fet que una aplicació mèdica automatitzada
    ens proposi com a sortida que un pacient pot tenir un càncer en analitzar
    una imatge d'escàner. Necessitem saber en quin grau és fiable aquesta
    diagnosi i en què es basa el sistema (si és possible, d'una manera visual)
    per a donar-nos aquesta diagnosi», apunta l'investigador David Masip. Masip,
    director de l'Escola de Doctorat de la UOC i professor dels Estudis
    d'Informàtica, Multimèdia i Telecomunicació d'aquesta mateixa universitat,
    impulsa juntament amb Àgata Lapedriza, tots dos del grup Scene understanding
    and artificial intelligence lab (SUNAI), el projecte Models de Deep Learning
    considerant explicabilitat i incertesa: aplicacions a la percepció emocional
    (BECAUsE). Aquesta recerca vol definir la incertesa d'aquests models per a
    saber si un algorisme que determina de manera automàtica amb què es
    correspon una imatge o un so és encertat i entendre el perquè de les
    decisions que pren i poder-lo supervisar. El projecte també vol analitzar
    les aplicacions que permeten a les màquines tenir una percepció
    automatitzada de l'estat emocional de les persones. «Disposem d'una gran
    quantitat de dades no etiquetades en les quals apareixen emocions en l'àmbit
    audiovisual, en el cinema o, en general, a internet. Plantegem desenvolupar
    un protocol perquè els algorismes aprenguin emocions a partir d'aquesta gran
    quantitat de dades per a fer-ne un ús de manera supervisada, i també
    entendre quines parts de la imatge —com, per exemple, l'expressió facial, el
    context o la postura— intervenen en la percepció emocional», afegeix David
    Masip.


    ## Ciberseguretat a l'internet de les coses


    Cada vegada hi ha més dispositius electrònics que recullen i comparteixen
    dades. L'anomenat internet de les coses (IoT) permet, per exemple, des de
    desenvolupar un sistema d'enllumenat públic intel·ligent a les ciutats fins
    que les vambes que portem ens notifiquin informació sobre el nostre
    rendiment esportiu, que la rentadora ens avisi per telèfon quan s'acabi la
    bugada o, fins i tot, que la nevera ens informi que un aliment caduca, entre
    altres aplicacions. Malgrat això, «l'acumulació massiva d'informació
    d'identificació personal d'aquests dispositius pot ser incompatible amb les
    garanties de privacitat establertes legalment», apunten els investigadors
    David Megías, catedràtic i director de l'Internet Interdisciplinary
    Institute (IN3), i Helena Rifà, professora i investigadora dels Estudis
    d'Informàtica, Multimèdia i Telecomunicació de la UOC. «Aquest problema es
    pot resoldre aconseguint el consentiment de l'afectat d'una manera eficient,
    o bé anonimitzant-ne les dades», afegeixen. El projecte IoT orientat al
    consumidor conformement amb el GDPR/IoT domèstic (CONSENT/HOME IoT),
    coordinat per Megías i Rifà, investigador líder i investigadora,
    respectivament, del grup K-riptography and Information Security for Open
    Networks (KISON) de l'IN3, té l'objectiu de desenvolupar tecnologies de
    ciberseguretat per a definir protocols segurs d'intercanvi de dades en
    aquest tipus de dispositius que permetin detectar atacs i anomalies gràcies
    a l'ús d'algorismes d'intel·ligència artificial i, alhora, garantir la
    privacitat dels usuaris.


    ## El poder de la creació social d'històries


    Internet ha revolucionat la manera d'explicar històries, no solament la dels
    professionals dels mitjans de comunicació, sinó la de la mateixa ciutadania,
    i hi ha adquirit un paper essencial la noció de storytelling digital. Així,
    apareixen nous actors com ara bloguers, youtubers o instagramers,
    prescriptors que arriben a un públic ampli amb un estil de comunicació
    directe i per mitjà de les xarxes socials. Els recursos per a explicar
    històries en entorns digitals influeixen en les maneres de consumir, de
    socialitzar, d'explicar qui som o quins són els nostres interessos
    culturals, com ens informem, com ens formem o com ens desenvolupem
    professionalment. Malgrat això, «aquesta potencialitat és condicionada per
    les desiguals relacions de poder entre els participants, la visibilitat real
    de les seves veus, la seva capacitat de produir contingut davant la
    indústria mediàtica o les normes i estratègies de les plataformes i les
    xarxes socials», apunten Jordi Sánchez Navarro, director dels Estudis de
    Ciències de la Informació i de la Comunicació de la UOC, i Antoni Roig,
    professor d'aquests mateixos estudis. El projecte Cultures narratives:
    storytelling digital, acció social i creació de públics (D-STORIES),
    impulsat per Roig, investigador del grup de Cultura i Comunicació Digital
    (MEDIACCIONS), i Sánchez Navarro, investigador líder del grup Aprenentatges,
    Mitjans de comunicació i Entreteniment (GAME), vol analitzar els elements
    principals que formen aquest fenomen social, per a identificar-ne les
    potencialitats i els reptes en diferents àmbits socials i professionals, des
    de la publicitat i els mitjans socials fins a l'ensenyament. Per fer-ho,
    l'equip del projecte explorarà formes, tècniques alternatives i estratègies
    que puguin contribuir a impulsar-ne la capacitat innovadora i transformadora
    en la vida social i en la cultura digital.


    ![null](/img/241-projectes-estatals-recerca-logo.jpg)
---

